7 | sekatānvayasaṃgrahaḥ |

namo buddhāyaḥ |

kalyāṇamitravārāṅko'pi samādhimājapatyanavagrāhyaḥ |

karatalagatamiva tattvaṃ ṣaṭpañcamaviṣamaṃ dhatte ||

vajrācāryyāttu saṃjñānasekatātparyyasaṃgraham |

viditvā kurmahe'nekasekagranthān yathāgamam ||

prathamaṃ kalasābhiṣeko dvitīyaṃ guhyamuttamam |

prajñājñānaṃ tṛtīyaṃ vai caturthaṃ tat punastathā ||

asyārthaḥ - prathamaṃ kalasābhiṣeka iti,udakamukuṭavajraghaṇṭānāmācāryyalakṣaṇāḥ ṣaṭ kalasābhiṣekāḥ
| bāhya vāriṇaiva bāhyamalasya avidyāmalakṣālanāya siñcate 'neneti sekaḥ | eṣāṃ sarvveṣāṃ
kalasavyāpārāt kalasābhiṣekasaṃjñā | avaivarttikābhiṣekāścaite ṣaṭtathāgatasvabhāvatvāt
| tathāhi udakābhiṣeka ādarśajñānātmako'kṣobhyasvabhāvaḥ,mukuṭābhiṣekaḥ samatājñānātmako
ratnasambhavasvabhāvaḥ,vajrābhiṣekaḥ pratyavekṣaṇājñānātmakaḥ amitābhasvabhāvaḥ,adhipatyābhiṣekaḥ
kṛtyānuṣṭhānarūpo amoghasiddhisvabhāvaḥ,nāmābhiṣeko avidyānirodhāt vidyānugataviśuddhadharmmadhātujñānātmako
vairocanasvarūpaḥ,ācāryyābhiṣekastu vajrajñānasvabhāvaḥ |
atra ca pañcābhiṣekaḥ pañcasu locanādividyāyāḥ vyāpārāt | atra ca avidyāmalakṣālanāya akṣobhyarūpeṇa
vajrācāryyeṇa vairocanarūpāvalambini śiṣye salilābhiṣeko deyaḥ | evaṃ sarvvatrāhaṅkāraḥ,āgāmibuddhabhāvo
acittoṣṇīṣabījabhuto mukuṭābhiṣekaḥ |

dvādaśāṅguliparimāṇena dvādaśāṅgapratītyasamutpādaviśuddhā vajram | yatra madhyavṛtterniruttaradharmmatāsūcako
hūkāraḥ | tasyārthaḥ,ha iti hetuviyuktaḥ [ū]iti ūhāpagataḥ,a iti apratiṣṭhitasarvvadharmma
iti | yatra bhavasarodbha[va]mukhāt sphuranti pañcārarūpiṇo munayaḥ
pañcaskandhaviśuddhyā niṣkrāntā bhavaśarīreṇa | iha ca madhyārābhimukhata uparyadhareṇa sarvve
rūpādayo vijñānātmakā iti sūcyante | ete ca sarvve sarvvātmakā iti nive[da]yituṃ sarvvatraiva
caturaśrī | atha te dharmmasya buddhā hūnādaniveditātmarūpasya pañcāsivimuktakāyāḥ
paryyante cānyatra visphuritā śūnyatānimittāḥ praṇihi(hi)tatāvabodhanārthaṃ sarvvatra hullikātrayam
| ete ca ādarśasamatāpratyavekṣaṇākṛtvā nuṣṭhānasuviśuddhadharmmadhātulakṣaṇapañcajñānātmakā
gurūpadeśato jñeyāḥ | abhedyajñānasūcakaṃ ca samudāyārthaḥ -

dṛḍhaṃ sāraṃ asauśīryyaṃ acchedyābhedyalakṣaṇam |

adāhi avināśi ca śūnyatā vajramucyate ||

abhedyaṃ vajramiti hevajre | asya ca vajrābhiṣekasy avidhānaṃ utpaśyamānā bhedyajñānabījādhānamiva
vidhātuṃ evaṃ vajraghaṇṭā'pi pūrvvābhisandhānena dvādaśāṅguliparimāṇā adhomukhāmbhojavajrasamāpattiniḥ
svabhāvena sarvvadharmmasvabhāvaṃ pratipādayituṃ abhedyajñānanigadatāṃ
dharmmodayasya bodhayituṃ mūrddhādhobhāge ca vajrāvalīyugalamālinī | tridhātukasvabhāvakūṭāgāratāmasya
sthāpayituṃ hārārdhahāraprakāra ata eva pañcatathāgatāṅkitaḥ śūnyatākaruṇābhinnajñānakāraṇatāṃ
āvedayitumapari[ṇata]prajñāmukhākhyānam |

asya ca dharmma dhātusvarūpasya jñānasya vairocanādipañcatathāgatātmakatāṃ ca rūpādipañcaskandhasvabhāvatāṃ
ca pṛthivyādipañcadhāturūpatāṃ ca kathayituṃ ūrddhaṃ pañcāraviracanā | atrāpi
madhyasthitārābhimukhādyabhisandhānaṃ pūrvvavat | athābhiṣekamanayā svanantyā vajraghaṇṭayā
kurvvīta | anuttarāśeṣadharmmabodhād vikārakaṃ iha prādhānyasyāpanāya hetukatāpratipādanāya
ca kāraṇabhūtamapi vajraghaṇṭābhiṣekamullaṅghya prathamaṃ vajrābhiṣekadānam | sarvvadharmmā
nāsatā iti pratipādanārthaṃ bhaviṣyanmunīndrapadocitanāmanidānāvadānārthaṃ ca pūrvva
nāmavyapanayena svadevatākulagotrānusāreṇa nāmābhiṣekaḥ | ācāryyābhiṣekaśca vajrasamaya-ghaṇṭāsamaya-mudrāsamaya-bhavyatānujñā-vratavyākaraṇāśvāsalakṣaṇaḥ
| itaḥ prabhṛti asaṃskṛto
bhedayuganaddhabāhibo[dhi]dharmmasamayastvaṃ iti bodhayituṃ vajrasamayaḥ,caturaśītidharmmaskandhasahasraparastvamitipratipādanāya
ghaṇṭāsamayaḥ,sveṣṭadevatāsvabhāvastvamiti sthāpayituṃ
mudrāsamayaḥ | maṇḍalatattvaṃ maṇḍalaviśuddhilakṣaṇaṃ devatātattvam devatāviśuddhilakṣaṇaṃ
ācāryyaparikarmma ca maṇḍalasādhanajñānaṃ pañcapradīpaṃ cāmṛtabhakṣaṇaṃ ca bhavyatātattvaṃ
ca naiḥsvābhāvyameṣāmutpannakramapakṣataḥ dharmmacakrapravarttanārthamanujñā
| bāhyavratanirākaraṇārthaṃ vajravratadānaṃ pṛthivyādisvabhāvatāsūcanāya vyākaraṇam | tathā
hi bhuvo dharādeḥ svaḥ svarūpaṃ bhūrbhūyā iti hi bhūrbhuvaḥ svarityasyārthaḥ | sarvāvaraṇavinirmuktaḥ
sarvvabuddhabodhisattvasama[ya]stvaṃ itaḥ prabhṛti bodhanārthamāśvāsaḥ |

prajñāśraddhākṣetrīkaraṇārthaṃ samayarakṣaṇārthaṃ ca samānakālobhayasampāditabodhicittapradānaṃ
guhyābhiṣekaḥ | prajñopāyaguhyābhyāṃ dīpayata iti vyutpattiḥ | prajñājñānamityatra vyutpattidvayam;prajñayā
jñānam,prajñaiva bāhyajñānam | tatra grāhyagrāhakākāradhāraṇī buddhiścaturdhātupañcaskandhasvarūpaṣaddhiṣayātmakāṅganāsvabhāvā
prajñā | tasyā nimittabhūtāyā bodhicittajñānamiti
pūrvvā vyutpattiḥ | ākāradvayaśūnyā saiva vijñānamityaparā vyutpattiḥ |
prajñājñānalakṣitasaptāṅgayuktasādhyaṃ caturthārthamityeke | prajñājñānameva abhyasyamānaśaradamalagaganasaṅkāśaṃ
caturthārthamityapare | prajñājñānameva prakṛtirūpaṃ vikārarūpaṃ
prakṛtisamutpādātmakaṃ yuganaddhādvayavāhisuviśuddhasvabhāvaṃ caturthārthamityapare | pakṣāntarāṇi
ca vistarabhayā nnocyante | atiguhyasekasaṃgrahavidhānamilitena puṇyayutaślo[ke]na
nikhilajagato'stu vimalasphuṭasugatasubhāṣite kṣāntiḥ |

samāptaścāyaṃ sekatānvayasaṃgraha iti | kṛtiriyaṃ paṇḍitāvadhūtaśrī advayavajrapādānāmiti ||

