15 | tattvaviṃśikā |namaḥ sarvvajñāya |prajñā citraṃ vipākaśca vimarddaśca vilakṣaṇam |asyāstattvamato
viddhi yenāsi jagato vibhuḥ

prajñā bhavaḥ samaścāsau trikāyaṃ tu triyānakam |saiva cakraṃ sukhopāyaṃ yoginātadahaṃ param

mañjuvajro mahāmāyā vajraḍākastathā'pare |prajñaiva bhedato bhāti muktiḥ saiva jinātmikā

acintyaṃ cintitaṃ caiva advayaṃ dvayameva ca |sarvvākāravaropetaṃ bhāvābhāvau grahāgrahau

vijñāyāpagataṃ cittaṃ nirālambamanuttaram |śāntaṃ śuddhaṃ nirābhāsaṃ vittiḥ prajñeti kīrttitā

praveśaśca bhavedasya vidhyaṣṭamanasāṃ tataḥ |nānādharmmādupāyo'tra mṛdumadhyādimātrataḥ

karmmasamayamudrābhyāṃ cakraṃ niṣpādya bhāvataḥ |dhyāyanti mṛdavo bodhiṃ śuddhatattvabahirmukhāḥ

jñānamudrāsamāpannaṃ mañjuvajrādināyakam |na satyaṃ na mṛṣākāraṃ ātmānaṃ madhyayoginaḥ

svādhiṣṭhānapadaṃ jñātuṃ ye śaktāḥ tattvato nahi |mārgopadeśitasteṣāṃ kramato bodhisiddhaye

devatābhiniveśaścedvāsanā'tra kathaṃ nahi |vāsanaiva viśuddhā cet sarvvatraiva tu sā tathā

dṛṣṭatattvaḥ punaryogī mahāmudrāparāyaṇaḥ |sarvvabhāvasvabhāvena viharet uttamendriyaḥ

prakṛtau yat śubhaṃ labdhaṃ sarvvasaṅkalpavarjjitam |tadevedaṃ jagad yasmāt tasmāt sarvvamanāvilam

bāhyaṃ vastu manogrāhyaṃ bhrāntaṃ na bhāsate yataḥ |svapnāṅganeva viṣpaṣṭaṃ cinmātramarthakāri
tat

cittamātraṃ bhaved bodhermataṃ cittamacittakam |svasaṃvittiracittaṃ ca vittirgurumapekṣate

śūnyatā sarvvavastūnāṃ kasya nāma na sammatā |sarvvabhāvasvabhāvo'sau kaṣṭā pratyātmavedyataḥ

anilādisahāyena bhaktaṃ yatheha taṇḍulāḥ |tathatāyā tathā śuddhā avidyā yāti vidyatām

yasya cintā bhaved dhyānaṃ tasyācintyaṃ bhavet na kim |acintātmā bhaved yogī buddherjjagadudāhṛtaḥ

cakramasau bhaved yogī mahāmudrā sa eva hi |dharmmasambhoganirmmāṇāḥ sarvvākāraḥ sa eva hi

kṛtakṛtyo nirāśaśca sarvvāsaṅgavahirmmukhaḥ |caturīryyāpathairyukto buddho'yaṃ buddhasammataḥ

advayena dvayaṃ (saṃ)kṛtvā yadasādi śubhaṃ mayā |jagadadvayamadyaiva bhṛyāt tena mahāsukham

||tattvaviṃśikā samāptā ||

