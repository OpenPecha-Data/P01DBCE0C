8 | pañcākāraḥ |

namo buddhāya |

vajrasattvaṃ namaskṛtya niṣprapañcamanuttaram |

pañcākāramahaṃ vakṣye samākṣipya [ca]bodhaye ||

om āḥ hū ityanena sthānātmayogarakṣāṃ kṛtvā sugandhādiliptabhūbhāge caturastrādimaṇḍalamadhye
pañcatathāgatāḥ pañcayoginyaḥ pūjanīyāḥ | tatra madhye viśvavarṇapakārapariṇataviśvāṣṭadalavikasitakamalavaraṭakopari
raktarephapariṇata sūryyamaṇḍalasthanīlahūkāraniṣpanno dvibhuja
ekamukho bhū sparśamudrādharo vajraparyyaṅkī dvātriṃśallakṣaṇāśītyanuvyañjanālaṅkṛtaśarīro
daśabalavaiśāradyādiguṇagaṇaikanilayaḥ sauśīryyamāṃsāsthirahitaḥ pratibhāsamātradarpaṇapratibimbasamo
na satyaṃ na mṛṣā atimaitryātmyakatvāt kṛṣṇavarṇaḥ kṛṣṇavajracihnaḥ suviśuddhadharmmadhātuvijñānaskandhasvabhāvaḥ
śiratuṇḍamuṇḍitakāṣāyāvaguṇṭhitavigrahaḥ vajrasattvāṅkitaśirāḥ
vajrasattvasvabhāvaḥ śiratunḍamuṇḍitakaḥ,ata eva hetuphalātmakaḥ,sarvvākāravaropetaśūnyatālakṣaṇaḥ,asaṃskṛtatathāgatātmakatvāt
dharmmakāyaḥ,pratibhāsamātratvāt sambhogakāyaḥ,kalpitanirmmāṇakāyaṃ
nirmmāṇakāyaḥ,kāyatritayaikarasattvāt svābhāvikakāyaḥ | taduktam
--

asaṃskṛtamanodharmmaḥ copaḥsambhogalakṣaṇaḥ |

tadeva nirmmitaṃ citraṃ bījaḥ sarvvasvabhāvataḥ |

iti vikalpāderaspṛśyatvāt vajrakulī- vajrakulaśca lokaiḥ na spṛśyate - dveṣavajraśca śiśiramadhyāhnakaṭuśruti
ākāśaśabdacavargo akṣobhyaviśuddho amī bāhyādhyātmikavyavastheyamiti kāyacatuṣṭayavyavasthā
cātrāpi pūrvvavat | āḥ vajradhṛk hū asya jāpamantraḥ |

vajrasattvastu hūkārajanmā śuklo dvibhūja ekavakto vajravajraghaṇṭādharo manaḥsvabhāvaḥ kāṣāyarasaśarīraḥ
śaradṛtuviśuddho yaralavādyātmakaḥ arddharātrataḥ prabhātakālaparyyanto dharmmadhātuparanāmā
|

ataḥ pūrvvadale candramaṇḍalopari omkārajaḥ śuklavarṇavairocanaḥ śuklacakra(vajra)cihnaḥ bodhyaṅgīmudrādharaḥ
rūpaskandhasvabhāvaḥ mohasvarūpo viṭaviśuddhaḥ tathāgatakulī ādarśatvena
pratiṣṭhitaḥ hemantaṛtuviśuddhaḥ madhurarasaśarīraḥ kavargavyāpīprabhātasandhyātmakāyasvabhāvaḥ
| om āḥ jinajika hū [i]tyasya jāpamantraḥ |

dakṣiṇadale sūryyamaṇḍalopari trākārajaḥ pītavarṇo ratnasambhavo ratnacihnavaradamudrādharo
vedanāsvabhāvapiśunaśarīraḥ raktātmako ratnakulī samatājñānavān vasantaṛturūpalavaṇaśarīraḥ
ṭavargavyāpī tṛtīyacaturthapraharātmakaḥ | om āḥ ratnadhṛk hū asya jāpamantraḥ |

tataḥ paścimadale ravimaṇḍalopari raktahrīḥkārasambhūto raktavarṇo'mitābhaḥ padmacihnaḥ samādhimudrādharaḥ
saṃjñāskandhasvabhāvo rāgaśarīraḥ śukrātmakaḥ padmakulī pratyavekṣaṇājñāna
lakṣaṇo grīṣmaṛturūpa āmlarasa[śa]rīraḥ tavargātmā pradoṣavān | jāpamantraścāyaṃ om āḥ ārolika
hū |

tata uttaradale sūryyamaṇḍalopari śyāmakhakārajaḥ [śyāma varṇo'moghasiddhiḥ viśvavajracihnābhayamudrādharaḥ
saṃskāraskandhasvabhāvo varṣāṛturūpaḥ]piśitāpaḥ tiktarasātmakaḥ pavargaviśuddhaḥ
arddharātrasvabhāvaḥ | asya ca mantraḥ om āḥ prajñādhṛk hū iti |

ete vajraparyyaṅkinaḥ dvibhujai[ka]vaktāḥ soṣṇīṣaśiratuṇḍamuṇḍita kāpā[yā]vaguṇṭhita -dvātriṃśallakṣaṇāśītyanuvyañjanālaṅkṛta-daśavalavaiśāradyādiguṇagaṇaikanilayāḥ
sauśīryyamāṃsāsthirahitā
darpaṇapratibimbopamā na satyāsatyādisaṅkalpanāpagamavimalapratibhāsamātrakasambhogavigrahāḥ
kāyatritayaikarasatāsvābhāvikakāyamupādāya asaṃskṛtatathātmakarmmakāyakalpitavijñānakāyāvyabhinnā
rūpavedanāsaṃjñāsaṃskāraskandhātmakā vairocanaratnasambhavāmitābhāmoghasiddhayo
vijñānamātratā iti pratipādanāya akṣobhyena mudyante iti | akṣobhyāṅkitaśirasi vijñānasya
naiḥ svābhāvyasya śūnyatākaruṇayostādātmaka[tvaṃ]ca pratipādayituṃ akṣobhyo'pi vajrasattvena
mudryate | etena hetuphalātmakaṃ bhavanirvvāṇaikarasatāmātraṃ jagaditi pratipāditaṃ
bhavati |

tathā ca -

śūnyatākaruṇābhinnaṃ yatra cittaṃ prabhāvyate |

sā hi buddhasya dharmmasya saṅghasyāpi hi deśanā ||

guḍe madhuratā cāgneruṣṇatvaṃ pra[kṛ]tiryathā |

śūnyatā sarvvadharmmāṇāṃ tathā prakṛtiriṣyate ||

tathā ca -

bhavasyaiva parijñānaṃ nirvvāṇaṃ iti kathyate |

āgneyakoṇadale candramaṇḍalopari śuklalokārajā śuklavarṇā locanā cakracihnā pṛthvidhātusvarūpā
tathāgatakulodbhavā moharaktā | asyā bījaṃ om āḥ lo hū svāhā iti |

nairṛtyāṃ candramaṇḍalopari kṛṣṇamākārabījasambhūtā māmakī kṛṣṇavarṇā kṛṣṇavajracihnā abdhātusvabhāvā
vajrkulā dveṣaraktā | asyā bījaṃ om āḥ mā hū svāhā iti |

vāyavyāṃ candramaṇḍalopari pākārabījasaṃbhūtā pāṇḍaravāsinaī raktā raktavarṇā padmacihnatejodhātusvarūpā
padmakulā rāgaraktā | asyā bījaṃ om āḥ pā hū svāheti |

aiśānyāṃ candramaṇḍalopari kanakaśyāmatākārapariṇatā tāriṇī śyāmavarṇā śyāmanīlotpalacihnā
vāyudhātusvarūpā karmmakulā īrṣāraktā | asyā bījaṃ om āḥ tā hū svāhā |

etāḥ catasraḥ ṣoḍaśābdikā asādhāraṇarūpayauvanaśālinyo  yathāśobhasaṃsthitā pūrvvavat kāyacatuṣṭayātmikā
manohlādinyaḥ sakalajinaguṇādhārabhūtāḥ pañcatathāgatasvarūpāḥ | āsāṃ(asyāṃ)madhye
ālisvabhāvā vajrasattvasvarūpiṇī vajradhātvīśvarī nāyikā | iyameva bhagavatī tathatā
śūnyatā prajñāpāramitā bhūtakoṭinairātmyeti vyapadiśyate |

na granthaḥ kṛtikauśalyamāpādayitumeṣa me |

prayatnaḥ kiṃ ca saṃkṣipya bodhayeyaṃ śiśūn iti ||

iti vidhivadudīryyasattvahetoḥ

sakalajināgamayuktisaṅgataṃ hi |

akhilamihaśubhaṃ samāptaṃ

bhavatu tato jina eṣa vajrasattvaḥ ||

|pañcākāraḥ samāptaḥ ||

