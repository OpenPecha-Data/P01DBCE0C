namaḥ śrīvajrasattvāya |

praṇamya vajrasattvasya caraṇāmbhoruhadvayam |

tattvaratnāvalīṃ brūmaḥ sahraccandrāmaladyuteḥ ||

sadāmnāyaparibhraṣṭa (bhatsa)tamovṛtadṛśāmiyam |

tattvaratnāvalī samyak puṃsāṃ tattvaprakāśinī ||

tatra trīni yānāni,śrāvakayānaṃ pratyekayānaṃ mahāyānaṃ ceti | sthitayaścatastraḥ,vaibhāṣika-sautrāntika-yogācāra-madhyamakabhedena
| tatra vaibhāṣikasthityā śrāvakayānaṃ pratyekayānaṃ
ca vyākhyāyate | mahāyānaṃ ca dvividham,pāramitānayo mantranayaśceti | tatra yaḥ pāramitānayaḥ
sautrāntika-yogācāra-madhyamakasthityā vyākhyāyate | mantranayastu yogācāra-madhyamakasthityā
vyākhyānayate | yogācāraśca dvividhaḥ,sākāra-nirākārabhedena | evaṃ madhyamiko'pi
māyopamādvayavādi-sarvvadharmmāpratiṣṭhānavādi-bhedāt dvividhaḥ | tatra śrāva[kaḥ]trividhaḥ,mṛdumadhyādhimātrabhedena
| atra ca mṛdumadhyau paścātyavaibhāṣikau,adhimātrastu kāśmīravaibhāṣikaḥ
|

tatra mṛduśrāvakasya vicāraḥ | nīlapītādivāhyārthāṅgīkārapūrvvakaṃ pudgalasya nityānityatvaviyuktimā
heti vivṛtiḥ | taduktam -

asti khalviti nīlādi --------------------- -----parā |

bhāvagrahagrahāveśagambhīrāpāyabhīrave ||

asti pudgalo -"bhāravāho ṇa ṇiccaṃ bhaṇāmi ṇāṇiccaṃ bhaṇāmī"ti pudgalaśca rāgavān saṃsaratīti
samaprahāṇāyāśuddhaṃ matamādhyāyan | aśubhā bhāvanā tu śarīrasya binmūtraśukraśoṇi[ta]śleṣmāntāntra[siṃhānaka]cikkiṇaklamathaplīhāyakṛtprabhṛtisamudāya(da)rūpatā
nirūpayet |

taduktam -

imaṃ carmmapuṭaṃ tāvat svabuddhau ca pṛthak kuru |

asthipañjarato māṃsaṃ prajñāśastreṇa mocaya ||

asthīnyapi pṛthak kṛtvā paśya majjānamantataḥ |

kimatra sāramastīti svayameva vicāraya ||

iti | pudgalasya nityatvadarśanapūrvvāropaḥ samādhimalam |

yāvajjīvaṃ buddhaṃ dharmmaṃ saṅghaṃ śaraṇaṃ gacchāmi,---vandyau sugatautha vṛddhaḥ(?),yāvatkuśalamūlaṃ
tamekamātmānaṃ damayiṣyāmyekamātmānaṃ samayī syāmekamātmānaṃ parinirvvāpayiṣyāmīti
dṛṣṭiḥ |

madhyamasya dṛṣṭivivṛtiḥ pūrvvavat | kiñcitparārtharucirasau ānāpānasamādhinā nityānityatvaviyuktapudgaladarśanam
dhyānam | kumbhakena niśceṣṭībhāvaḥ samādhimalaṃ jārḍyāvāhakatvāt |

śrāvaka-adhimātrasya vāhyārthā [na]ṅgīkāriṇaḥ śarīrasya nairātmyatāvyavasthāpanaṃ vivṛtiḥ |
caturāryyasatyaparijñāne pudgalasya śūnyatādarśanaṃ dhyānam | atra ca duḥkhaṃ pañcaskandhasvarūpaṃ
jñātavyam | samudayo vikalpaḥ prahātavyaḥ,nirodhye vipaśyanā sākṣāt karttavyaḥ,mārgaḥ
śūnyatāyāḥ sadāśivarūpatā'dhyāropo dhyānamalam | dṛṣṭau punarasya parārthakāritāviśeṣaḥ
| atra ca mṛduśrāvako niyatagotratvādakāruṇikatvāt śākyabuddha evetyeke |

anye tu -

sarvvabuddhā bhaviṣyanti nābhavyo bhūvi vidyate |

na karttavyo'vasādo'smāt samyaksambodhisādhane ||

iti | sattvānāṃ mṛduśrāvako'pi samyaksambuddho bhaviṣyatīti | niyatagotraṃ tu kañcit buddhamapekṣa[ta
i]ti manyante | madhyastu bhāvipratyekabuddhaḥ,adhimātrastu catuḥkalpāsaṃkhyeyābhinirvarttyabuddha
iti,pratyekasya vivṛtiradhimātraśrāvakasyaiva | ayaṃ ca pratipannapudgalaśūnyācintyatālakṣāṇamācāryyasvayambhūjñānavipaśyanāsamarthaḥ
| tatra indriyānnirodho vipaśyanā
pudgalasyānupalabdhiḥ kāyavākcetasāṃ saṃyamasamarthaḥ | idamasya dhyānam | atrāsannanidrasya
cetasaḥ sukhāvasthādhyānam,cetasaḥ suṣuptāvasthādhyānaṃ ca samādhimalam | tatra
pūrvvasmin bhāskaramatānupraveśaḥ |

taduktam -

anāgatāyāṃ nidrāyāṃ pranaṣṭe bāhyagocare |

yā bhavenmanaso'vasthā bhāvayet tāṃ prayatnataḥ ||

iti | aparasmin tu vaiśeṣikamatānupraveśaḥ | tadāhuḥ nāgārjjunapādāḥ -

ajānānaṃ hi prajñānam nidrādṛṣṭāntasādhitam |

indriyoparataṃ yadvaj jñānaṃ vaiśeṣikaṃ matam ||

bhagavataḥ pravacanamapi -

varaṃ jetavane ramye śṛgālatvaṃ vrajāmyaham |

na tu vaiśeṣikaṃ mokṣaṃ gotamāgantumarhati ||

iti | dṛṣṭirapi pūrvvavat | ayamapi catuḥkalpāsaṃkhyeyābhinirvarttyabuddhabhāvaḥ,karuṇā cānayoḥ
śrāvakapratyekayoḥ sattvāvalambanā,duḥkhaduḥkhatāvipariṇāmaduḥkhatābhyāmahanyahani sattvānālambya
yā karuṇotpadyate sā sattvāvalambanā | śrāvakasya deśanā vācakī pratyekasya tu
kāyikī | taduktam -

sambuddhānāmanutpāde śrāvakānāṃ parikṣaye |

jñānaṃ pratyekabuddhasya saṃsargāt [ca]prajāyate ||

idānīṃ pāramitānayayogina ucyante | tatra mṛdusautrāntikaḥ - asya khalu paramāṇusañcayarūpo'rthaḥ
sākārajñānajanakaḥ | tasya ceyameva pratya(vetya)vekṣatā yaduta sākārajñānajana[ka]tvaṃ
nāma | tadāhuḥ -

bhinnakālaṃ kathaṃ grāhyamiti ced grāhyatāṃ viduḥ |

hetutvameva yuktijñā jñānākārārpaṇakṣayam ||

iti vivṛtiḥ | viṣayebhyaḥ parāvṛttendriyagrāmasyācintyatā dhyānam | taduktamabhyāsasyāyaṃ kalanā
yat kālaḥ sāṃkhyāṃ kriyāyāḥ | tasmāt paricayaḥ karttavyaḥ | paricayaśca -

cittaṃ niścitya bodhena abhyāsaṃ kurute yadā |

tadā cittaṃ na paśyāmi kva gata kva sthitaṃ bhavet ||

bhāvayed gṛhibhū ...............ṣilabdhākṣaṇam |

vajjaparyyaṅkamādhāya nāsāgre cañcalaṃ manaḥ ||

malamasya samādheḥ pūrvvavat | tritayānupalabdhyā prajñāpāramitāsvabhāvena pañcapāramitā''caraṇaṃ
phalavaimukhye na sattvārthapariṇāmanā taddṛṣṭeriti |

madhyo yogācāraḥ | tatra sākārajñānavādī ṣaṭkena yugapad yogācāre [para]māṇoḥ ṣaḍaṅgatetyādinā
nyāyena paramāṇūnā[ma]pyanupapatteḥ | cittamātramevedaṃ cittākāradhāri grāhyagrāhakabhāvavinirmuktaṃ
prakāśaṃ prakāśata iti pratipannavān | taduktaṃ cittamātraṃ bho jinaputrā !yaduta
traidhātukaṃ iti | tathācāhuḥ kīrttipādāḥ -

dhiyo nīlādirūpatve bāhyo'rthaḥ kiṃnibandhanaḥ |

dhiyo'nīlādirupatve bāhyo'rthaḥ kiṃnibandhanaḥ ||

iti | anyatrāpyuktam -

na citteṣu bahirbhūtā indriyārthāḥ svabhāvataḥ |

rūpādipratibhāsena cittameva hi bhāsate ||

tasmāt cittameva citrākāraṃ paraṃ nirapekṣaprakāśyaṃ  prakāśata iti sākāravijñānavādiyogācārasya
vivṛtiḥ |

nirākāravādiyogācārastu cittameva idamanākārasvasambedanarūpaṃ iti manyate | taduktam -

bāhye na vidyate hyartho yathā bālairvikalpyate |

vāsanāluṭhitaṃ cittamarthābhāsaṃ pravarttate ||

yāvadābhāsate yacca tanmāyaiva ca bhāsate |

tattvato hi nirābhāsa śuddhānantanabhonibhaḥ ||

niṣprapañco nirābhāso dharmmakāyo mahāmuneḥ |

rūpakāyau tadudbhūtau pṛṣṭhe māyaiva tiṣṭhate ||

iti vivṛtiḥ | vidhūtasakalavi[ka]lpasaccitrādvaitasākṣātkaraṇaṃ dhyānaṃ sākāravādinaḥ | taduktam
-

yatra yatra mano yāti jñeyaṃ tatraiva yojayet |

calitvā yāsyate kutra sarvvameva hi tanmayam ||

iti | sātādvayācintyaniṣpapañcanirābhāsacittasākṣātkaraṇaṃ dhyānaṃ nirākāravādinaḥ | tathā ca
-

rūpamasya mataṃ svacchaṃ nirā[kā]raṃ nirañjanam |

śakyaṃ tena na hi jñātumabuddhena kadācana ||

vijñānamātramevedamityayaṃ hyupalambhataḥ |

sthāpayenna sa kiñcit [tu]tanmātreṇāvatiṣṭhate ||

yadā tvalambanaṃ jñānaṃ naivopalabhyate tadā |

sthito vijñaptimātratve grāhyabhāve tadagrahāt ||

paramārthasannityasākāravijñānasamādhau bhagavataḥ saṃsthitavedāntavādimatānupraveśaḥ | sa hi
paramārthasannityaṃ svacidrūpabrahmābhinnapariṇāmarūpaṃ jagadicchati | tathā coktam -

yad yad yad dṛśyate kiñcit tat tat brahmeti kalpayet | tato nānyagataṃ cittaṃ brahmaṇaivāvatiṣṭhate
||

iti samādhimalaṃ sākāravādinaḥ | evaṃ nirākāravādinā'pi nityanirābhāsaniṣprapañcasvasamvedanavijñānabhāvanāyāṃ
bhāskaramatasthitavedāntavādimatānupraveśaprasaṅgaḥ | so'pi vyapagataḥ
sakalanāmarūpaprapañcopaplavaviśuddhaprakāśānandaghananitya brahmābhyupagacchati |

bodhāmbho (mbo)dhau mayi svacchaṃ tacchāyaṃ viśvabuddhayaḥ |

udito vā pralīno vā na vikalpāya kalpate ||

iti nirākāravādinaḥ samādhimalam | dṛṣṭiranayoḥ pūrvvavat |

adhimātro mādhyamikaḥ | tatra māyopamādvayavādinaḥ vivṛtiḥ -

na san nāsan na sadasan na cāpyanubhayātmakam |

catuṣkoṭivirnimuktaṃ tattvaṃ mādhyamikā viduḥ ||

asya cāyaṃ arthaḥ | na sad bādhāyogāt,asadapi na cābhāsanavaśāt,tathā doṣād dvandvāt ubhayamapi
[na],nāpyanubhayaṃ tathā bodhābhāvāditi | api ca purvvetaraparāmarśāt -

mūrttiścitre yathāvastuśakti .........skavāsaṅgaḥ |

sa hi māyopamādvayeti vivṛtiḥ | asyaiva ca māyopamādvayasya bhāvanā dhyānam | yastatrocchedābhiniveśastad
dhyānamalam | māyopamādvayādhimokṣataḥ ṣaṭpāramitāparipūridṛṣṭiḥ |

sarvadharmmāpratiṣṭhānavādināṃ tvayaṃ vicāraḥ -

na mataṃ śāśvataṃ viśvaṃ na cocchedi samīhitam |

śāśvatocchedino yugmyaṃ nānubhayaṃ vinobhayam ||

sarvvasmin pratiṣṭhāne [ca]vastutattvaṃ vidurbudhāḥ |

athaiṣā kalpanā naiva yaccid vetti na cittatām ||

yāvat sarvvasamāropaḥ sa sarvvaḥ sarvvathā na hi |

madhyamārthe nirāropastatrārohavidhī kutaḥ ||

anābhoge hi yad jñānaṃ taccācintyaṃ pracakṣate |

sañcintya yadacintyaṃ vai tad[ci]ntyaṃ bhavennahi ||

yenājātaṃ jagadbuddhaṃ buddhiḥ śuddhaiva bodhataḥ |

nijaṃ tasya jagat satyamanābhogena dhīmataḥ ||

taduktam -

sarvvāropavinirmukte svatastattve cakāsati |

śūnyatādyabhidhānaistu tatrāropanirākriyā ||

asya ca vicārāya āyātasya arthasya anāroparūpasya anabhiniveśavihāreṇa sākṣātkriyā dhyānaṃ sarvvārthocchedo
jaḍībhāvaḥ samādhimalam |

anāropeṇa ṣaṭpāramitāparipūraṇaṃ dṛṣṭiḥ | atra mṛdumadhyayordharmmāvalambanā karuṇā | dharmmāvalambanā
cānityatā vyasanasampātinaḥ sarvvadharmmānālambya utpadyate yā sā bodhyavyā | adhimātrasya
ca ālambanāniḥsvabhāvā manaskāradharmmādhigamamānālambanā karuṇā | kāyatrayavyavasthā
cāsya maitreyanāthairuktā | tathā ca -

karoti yena citrāṇi hitāni jagataḥ samam |

ā bhavāt so'nupacchinnaḥ kāyo nairmmāṇiko muneḥ ||

dvātriṃśallakṣaṇaśītivyañjanātmā munerayam |

sāmbhogiko mataḥ kāyo mahāyāno pabho gataḥ ||

sarvvākārā viśuddhiṃ ye dharmmāḥ prāptā nirāśravāḥ |

svābhāviko muneḥ kāyaḥ teṣāṃ prakṛtilakṣaṇaḥ ||

iti | mantranayastu asmadvi [dhai]rihātigambhīratvād gambhīranayādhimuktikapuruṣaviṣayatvāt
caturmudrādisādhanaprakāśanavistaratvācca na vyākriyate | tathā ca -

ekārthatve'pyasaṃmohāt bahūpāyādaduṣkarāt|

tīkṣṇendriyādhikārācca mantraśāstraṃ viśiṣyate ||

kṛtaścā [smā]bhiratra sekanirṇayo nāma granthaḥ |

nanu yadi mahāyānanirṇīta evārthaḥ paramārtho'sti asya kimarthaṃ tarhi śrāvakapratyekayāne bhagavān
deśitavān?

tanna,mahāyānaprāpyaprāpanārthaṃ eva śrāvakapratyekayānasopānayornirmmāṇāt | taduktam -

ādikarmmikasattvasya paramārthāvatāraṇe |

upāyastvayaṃ sambuddhaiḥ sopānamiva nirmmitaḥ ||

saddharmmapuṇḍarīke'pyuktam --

eka hi yāna nayaśca ekaḥ

ekā ceyaṃ deśana nāyakānām |

upāyakauśalya mamevarūpaṃ

yantrāni yānānyupadarśayāmi ||

nāgārjjunapādairapyuktam -

dharmmadhātorasaṃbhedād dhyānabhedo'sti na prabho |

yānatritayamākhyātaṃ tvayā sattvāvatārataḥ ||

anyatrāpyuktam -

muktistu śūnyatādṛṣṭistadarthāśeṣabhāvanā |

iti | idaṃ ca yānatritayaprakāśanaṃ manyamānaśūnya[tā]saiva bhagavato'vagantavyaḥ | tathāhi
-

nodāhṛtaṃ tvayā kiñcidekamapyakṣaraṃ vibho |

kṛtsnaśca vai māyajano dharmmavarṣanatarṣitaḥ ||

cintāmaṇirivākampyaḥ sarvvasaṅkalpavāyubhiḥ |

tathāpi sarvvasattvānāmaśeṣāśāprapūrakaḥ ||

cakrabhramaṇayogena nirvvikalpe'pi tāyinaḥ |

sambhāro vedhasāmarthyāt deśanā sampravarttate ||

yānānāṃ nāsti vai niṣṭhā yāvaccittaṃ pravarttate |

parāvṛtte tu vai citte na yānaṃ nāpi yāyinaḥ ||

saddharmmaratnaghaṭikā vāg hyatra grathitāmalā |

hṛdaye kriyatāṃ dhīrāstattvaratnāvalī mude ||

saṃgrahaṃ tu priyatvena vistaradveṣiṇā mayā |

bhūrira[nu]ttame tasmin kṣantavyaṃ vistarapriyāḥ ||

vidhāya bhavyārthanayāprayatnā -

dimaṃ mayā granthamanuttarārtham |

ālambhi yatpuṇyamanena loka -

stathāgatatvaṃ labhatāmalabhyam ||

||tattvaratnāvalī samāptā |

| kṛtiriyaṃ paṇḍitāvadhūtādvayavajrapādānām ||

