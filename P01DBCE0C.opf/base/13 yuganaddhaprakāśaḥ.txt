13 | yuganaddhaprakāśaḥ |

yā yā sphūrttirasau śuddhā buddhā cet avikāratā |

vikāraḥ pratyayairjñāna tarpitairityajātatā ||

rūpe na vidyate rūpaṃ na vā cakṣuṣi vidyate |

na caitat tajjavijñāne dārubahnikathā yathā ||

manthāne mathanīye vā na vā puruṣahastayoḥ |

prāksiddho vidyate bahniḥ pratītyā'rthaḥ sa jāyate ||

kiṃ mohaḥ svasutān pūrvvaṃ sūte vā sa prajāyate ||

sūta eva na pūrvvaṃ cet atastasya na vastutā ||

evaṃ pratya[ya]mātratvāt dharmmāṇāṃ niḥsvabhāvatā |

tayaiva viharan yogau nātikrāmati sambaram ||

bhāvyādānaṃ na sarvvatra vyavahārastu varttate |

māyeva niḥsvabhāvo'sau pratītyotpādabodhataḥ ||

naiḥsvābhāvyādajātatvaṃ pratyayādaniruddhatā |

bhāvābhāvāvato na sto yuganaddhaṃ tu bhāsate ||

śūnyatākṛpayoraikyaṃ vidheyaṃ na svakalpataḥ |

śūnyatāyāḥ prakāśasya prakṛtyā yuganaddhatā ||

sarvvākāravarodāragambhīranijaśūnyatām |

sākṣādaveti buddhānāṃ pūjāṃ kuryyāt suyogavān ||

kāyena ma[na]sā vācā sadā'pratiṣṭhitaḥ sudhīḥ |

caryyāṃ kuryyāt na vā kuryyāt caryyācārī sa ucyate ||

||yuganaddhaprakāśaḥ samāptaḥ ||

