14 | mahāsukhaprakāśaḥ |

vajrasattvaṃ namaskṛtya prajñopāya[sva]rūpiṇam |

mahāsukhādvayaṃ vakṣye vastutattvaṃ samāsataḥ ||

utpattibhāvanā caikā dvitīyotpannabhāvanā |

ubhayorbhāvanā tasmāt tādātmya[mi]ha kathyate ||

apratityodayo nāsti dharmmāṇāmiti niścitam |

pratītyoditarūpatvāt hūjamājau tathā na kim ||

śūnyatābodhito bījaṃ bījādvimbaṃ prajāyate |

bimbe ca nyāsavinyāsau (sa)tasmāt sarvvaṃ pratītyajam ||

bāhyadvandasamāpattiriti yā deśanā muneḥ |

sa'vāntaraprabodhāya spaṣṭaṃ tantreṣu budhyate ||

sukhābhāve na bodhiḥ syāt matā yā sukharūpiṇī |

astitve ca mahān saṅgaḥ saṃsārodayahetukaḥ ||

ādisāntasukhaṃ viddhi yatsukhaṃ pratyayodbhavam |

avastukamato brūmo na sukhamato nāsti ca ||

tattvaṃ tāvadanutpādo dharmmānāṃ paramārthataḥ |

śātālīkaprakāśāt tu vijñeyā śuddhasambṛtiḥ ||

satyadva[ya]midaṃ śuddhaṃ śūnyatā yogisambṛtiḥ ||

dvayoradvayatā sādhyā kṛtvānarthavisarjjanam ||

mantrasaṃsthānayogātmā śāto majjati dhīdhanaḥ |

māyopamaṃ tato'dbaitaṃ viśvaṃ paśyati tādṛśam ||

bhūtakoṭiṃ tato viṣṭvā yuganaddhapadaṃ gataḥ |

yuganaddhasthito yogī sattvārthaikaparo bhavet ||

śātacit devatākāraṃ viśvacakramupāyakam |

prajñā ca śūnyatā proktā sādhyatādātmyamiṣyate ||

prajñopāyātmyakaṃ tattvaṃ bāhyābhyantaraśuddhitaḥ |

buddhā samāsato mantrī sukhito'sthānayogataḥ ||

pratītyotpādamātratvāt naiva sattvaṃ na śūnyatā |

sphūrttiśca devatākārā niḥsvabhāvā svabhāvataḥ ||

yathā yathā bhavet sphūrttiḥ sā tathā śūnyatātmikā |

dvaitādvaitamano yacca tatra tadvāsanāphalam ||

herukā'haṅkṛti ryogī herukārthe pratiṣṭhitaḥ |

bhāvāṃścāsau gurūn kṛtvā keśarīva bhramenmahī ||

śuddhaṃ śuddhyā jinānāṃ parita iha sadā viśvamābhāti yasya jātaṃ nādau na ruddhaṃ svaparavigaṇanākalpakoṭiprahīnam
|

śātālīkaṃ prakāśaṃ bhavasamasamatā'dvaitarūpaṃ hi nūnaṃ cakre cakrādhipo'sau jinaguṇanilayo
vajraḍāko munīndraḥ ||

|| mahāsukhaprakāśaḥ samāptaḥ ||

