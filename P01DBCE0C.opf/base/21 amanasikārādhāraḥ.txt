21 | amanasikārādhāraḥ |

namo buddhāya |

amanasikāra itatra bahavo vipratipannāḥ | tat kaścidāha apaśabdo'yamiti,samāse manaskāra iti
bhavitumarhati | tatrocyate,tatpuruṣe kṛti bahulamiti | atra bahulavacanāt saptamyā'lugiti
alukasamāse kṛte amanasikāra amanaskāraḥ,tvaci sāraḥ tvaksāraḥ,yudhiṣṭhiraḥ,etāni rūpāṇi
sampadyante,ato nāyamapaśabdaḥ | apara āha,hanta lakṣaṇasādhitamevedaṃ vacaḥ kiṃ ca asiddham
| tanna,nānāsūtratantreṣu dṛṣṭatvāt āryyasarvvaviṣayāvatārajñānālokālaṅkāramahāyānasūtre
| amanasikārā dharmmāḥ kuśalāḥ | manasikārā dharmmā akuśalāḥ | tatraiva -

avikalpitasaṅkalpa apratiṣṭhitamānasa |

asmṛtyamanasikāra nirālamba namo'stu te ||

tathā avikalpapraveśādhāraṇyāṃ bodhisattvo mahāsattvaḥ sarvvavikalpanimittāni ākāśagatikāni
amanasikārataḥ parivarjjayati | aparāparāṇi granthavistarabhayāda na

likhyante |

sautrāntikamevedaṃ vacaḥ,nasāntikaṃ sūtrānteṣu dṛṣṭatvāt | tanna | uktaṃ hi hevajre tattvapaṭale
| svarūpeṇa na cittaṃ nāpi cetamam | tathā -

bhāvyante hi jagat sarvvaṃ manasā ya(smā)nna bhāvyate | arthāt amanasikāreṇeti gamyate | apara
āha,tantre'pyasti,paraprasajyapratiṣedhanaño viṣayatvāt abhāvo vācyaḥ | tanna,prakrāntasya
pratiṣedhaḥ | 'yadi nāprasajyaṃ pratisiddhata iti prasajyapratiṣedhaḥ | yathā asūryyampaśyā
rājadārāḥ | ayamarthaḥ | evannāma tā guptā rājadārā yat sūryyamapi na paśyantīti | atra
na sūryyābhāvaḥ kṛtaḥ | kiṃ nāma rājadārāṇāṃ yat sūryadarśanaṃ prasajyaṃ tanniṣiddham
| amanasikāre'pi naño manasikaraṇaṃ yad grāhyagrāhakādi prasaktaṃ tanniṣiddham | na manaḥ,ato
na doṣaḥ | yadā kaścidevaṃ vadati śāśvatocchedalakṣaṇo mana[si]kāraḥ sammato bhagavatā
| tadocyate,śāśvatocchedādiḥ manasikāro vā'manasikāraḥ | etena sarvvāsaṅgahāniḥ kriyate amanasikāraśabdeneti
| tathācoktaṃ bhagavatā,avikalpapraveśādhāraṇyāṃ - kena kāraṇena kulaputra!

avikalpadhāturamanasikāra ityucyate sarvvavikalpanimittasamati krāntatāmupādāyeti | ete sarvvavikalpasamati
krāmatā darśitā bhavati amanasikāraśabdeneti | paryyudāsapakṣe'pi na doṣaḥ,abrāhmaṇamānayetyukte
brāhmaṇasadṛśasya kṣatriyāderānayanaṃ bhavati,na tu vijātīyasya kaṭādeḥ
| atrāpi niḥsvabhāvavedanasya saṃsthitiḥ kṛtāḥ | etena māyopamā ..............................................................prasaṅga
iti | yadi cātra naño vyutpattiratra kriyate
akārapradhāno'manasikāraḥ śākapārthivavat madhyapadalopīsamāsaḥ,etena yāvān manasikāraḥ
sarvvamanutpādātmaka ityarthaḥ | kka nirddiṣṭaṃ bhagavatā anutpādakārako akāra iti ?tad
yathā uktaṃ ca hevajre mantrapaṭale,akāromukhaṃ sarvvadharmmāṇāmādyanutpannatvāt ityādi |
asyārthaḥ,sarvvadharmmāṇāṃ ādyanupannatvāt akāro mukhaṃ pradhānaṃ ityakārastvanutpannalakṣaṇaḥ
yo'graḥ | tathā ca nāmasaṅgītauḥ -

akāraḥ sarvvavarṇāgro mahārthaḥ paramākṣaraḥ |

mahāprāṇo hyanutpādo vāgudāhāravarjjitaḥ ||

iti | yadi vā akāro'tra nairātmyāvījaṃ tathā ca hevajre ālerādi nerādi nairātmyeti | etena sarvvamanasikāro'nātmako'svabhāva
ityuktaṃ ca bhavati |

yadi vā -

ādisvarasvabhāvā sādhītibuddhaiḥ prakalpitā | saiva bhagavatī prajñā utpannakramayogataḥ ||

yadi vā a iti prabhāsvarapadam,manasikāra iti svādhiṣṭhānapadam,aścāsau manasikāraśceti amanasikāraḥ
| etena amanasikārādipadaiḥ acintyaprabhāsvarasvādhiṣṭhānapadaṃ śūnyatākaruṇābhinnayuganaddhādvayavāhisambedanamāpāditaṃ
bhavatīti |

|'manasikāradhāraḥ samāptaḥ ||

prakṛtyājātadharmmeṣu vidhyapohau parśovacaḥ ||

astīti vadato brūmo nāsti sarvvaṃ vicārataḥ |

nāstīti vadato brūmaḥ sarvva[ma]styavicārataḥ ||

yathā yathā samāropā jāyante tattvayoginaḥ |

tathā tathā samāropā hanyante tattvayoginā ||

[sahajo]'kṛtrimo yasmāt[tasmāt]saṅgo na sāhajaḥ |

sukhaṃ na sahajādanyat sukhaṃ cāsaṅgalakṣaṇam ||

jñātvā niḥsaṅgatāṃ nāmni [ni]rvedhāgatasatsukham |

viśvaṃ svasamayaṃ kṛtvā magnaḥ sahajasāgare ||

mantratattvasthito yogau niḥsaṅgārthapratiṣṭhitaḥ |

bhāvāṃścāsau gurūn kṛtvā niḥsa[ṅgaviṣayo]bhavet ||

|kṛtiriyaṃ paṇḍitāvadhūtaśrīmadadvayavajrapādānām ||

||samāpto'yaṃ granthaḥ |

ye dharmmā hetuprabhavā hetuṃ teṣāṃ tathāgato hyavadat |

teṣāṃ ca yo nirodha evaṃvādī mahāśramaṇaḥ ||

||śrubhaṃ bhūyāt ||

