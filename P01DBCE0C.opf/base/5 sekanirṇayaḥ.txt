 |

namo buddhāya |

evaṃkāraṃ namaskurmo yaḥ sattvakṣaṇakāraṇam |

ānandā yatra jāyante bhedato bodhisiddhaye ||

citraṃ tato vipākaḥ syāt tṛtīye tu vilakṣaṇam |

vimarddaśca tato jñeyo haṭhayoganirākṛteḥ ||

ālocanaṃ vimarddaścet tṛtīye kathamiṣyate |

yat tatrālocanaṃ naiva bhaved vittiralakṣaṇā ||

vilakṣaṇamato yuktaṃ hantuṃ roddhuṃ tṛtīyake |

svasambitterbhavet siddhirāgamārtho'pi saṅgataḥ ||

cumbanāliṅgane citraṃ ghṛṣṭau vipākanāmakam |

maṇau vilakṣaṇaṃ yeṣāṃ te ca duḥsekasambidaḥ ||

ratnagarbhe ca yā vittiḥ saiva tattvaṃ bhaved yadi |

saiva vedaṃ bhavet tattvaṃ na hyetat bauddhasammatam ||

tathā ca devi paripṛcchasi saiva nirnādatantre-

ratnapuramidaṃ devi kiñjalke jvalatāṃ vrajet |

rudro yugmaḥ śivaḥ śreṣṭhaḥ śaktiḥ saiva parātparāḥ ||

lakṣyalakṣaṇanirmuktaṃ vāgudāhāravarjjitam |

śivaśaktiḥ samāyogāt jāyate cādbhutaṃ sukham ||

na santi tattvato bhāvāḥ śaktirūpeṇa bhāvitāḥ |

śaktistu śūnyatādṛṣṭiḥ sarvvāropavināśanī ||

ucchuṣmatantre'pi -

śivaśaktisamāyogāt satsukhaṃ paramādvayam |

na śivo nāpi śaktiśca ratnāntargatasaṃsthitam ||

yogādhyāye'pi -

jñānāmṛtena tṛptasya kṛtakṛtyasya yoginaḥ |

naivāsti kiñcit karttavyamasti cet na sa tattvavit ||

vedāntavādino'pi -

atīndriyamavittiśca jñānaṃ bhāskarasammatam |

vittirānandamātraṃ ca bhagavadvādisādhanam ||

śaktisaṅgamasaṃkṣobhāt śaktyāveśāvasānikam |

yatsukhaṃ brahmatattvasya tatsukhaṃ brāhmamucyate ||

duḥkhānāmāgamo nāsti sukhaṃ tatra nirantaram |

ānando brahmaṇo rūpaṃ tacca mokṣeti bhaṇyate ||

yad yad vai dṛśyate kiñcit [tat]tadbrahmeti kalpayet |

tato'nyagatacittaṃ[tu]brahmaṇaivāvatiṣṭhate ||

priyādarśanamevaikaṃ kimanyaddarśanāntaraiḥ |

prāpyate yena nirvvāṇaṃ svarāgeṇāpi cetasā ||

tyaja dharmammadharmmaṃ ca ubhe satyānṛte tyaja |

ubhe satyānṛte tyaktvā yena tyajasi tat tyaja ||

bhagavadgītāyāmapi -

nāsato vidyate bhāvo nābhāvo vidyate sataḥ |

ubhayorapi dṛṣṭo['ntaḥ]hyanayostattvadarśibhiḥ ||

kiñca grāhyādiśūnyaṃ cet cittamakṣobhyamucyate |

vādhāsvāgamato vajrasattvamudrāviyogataḥ ||

kimarthaṃ niyamenaitat deśakairatha deśayate |

idaṃ tathāgatāśvāsadhiyā pūrvvaṃ prakāśyate ||

bolagarbhe ca sākāraṃ nirākāraṃ tadagrataḥ |

madhyamā varṇayantyeke neti no gurudarśanam ||

vajragarbhe tadagre vā patitaṃ vā kapālake |

na ceṣṭamantarāle'pi tattvaṃ vittau gurormukhāt ||

vicitraṃ vividhaṃ khyātaṃ ityādi sutthitaṃ katham |

maṇyantargatamityādi sadguroḥ suṣṭhu saṅgatam ||

hasityādiviśuddhyā yat ācāryyādisamīhitam |

utpattyā tad vyavastheyaṃ na cotpannasvabhāvataḥ ||

citratvāt citramāghṛṣṭeḥ sukhāt pāko maṇeḥ puraḥ |

guroḥ tattvaṃ vijānīyāt vimarddāt viratau ramaḥ ||

karmmamudrāṃ samāsādya dharmmamudrāṃ vibhāvayet |

tasyā urddhaṃ mahāmudrā yasyāṃ samayasambhavaḥ ||

ānandāḥ pratimudrāsyāḥ mahāmudrāṃ vinā punaḥ |

āgamācca svasambitteḥ sadgurorupadeśataḥ ||

vicitraṃ karmmamudrāto vipāko jagadātmatā |

sthairyyaṃ vilakṣaṇaṃ tatra vimarddo jagadīkṣaṇam ||

sarvvasmi[nna]pratiṣṭhānaṃ mahāmudreti kīrttyate |

vimalatvāt svasambitteḥ vicitrāderna sambhavaḥ ||

anābhogaṃ hi yad jñānaṃ taccācintya pracakṣate |

sañcintya yad acintyaṃ vai tadacintyaṃ bhavenna hi ||

tathatā ye tu paśyanti madhyamārthānusārataḥ |

te vai tattvavido dhanyāḥ pratyakṣaṃ yadi saṃvidā ||

yo vit sarvvasamāropaḥ sa sarvvaḥ sarvvathā na hi |

madhyamārtho nirāropaḥ tatrāropavidhau kutaḥ ||

jñānajñeyāsamārope manyanā tatra nānyathā |

sarvvastathā yathā pūrvvaṃ yathā buddhistathā na hi ||

yenājātaṃ jagadbuddhaṃ buddhiḥ śuddhaiva bodhataḥ |

nijaṃ tasya jagat satyamanābhogena dhīmataḥ ||

avibhāvitasambandho vikalpo'sau pratītyajaḥ |

tadeṣa eva nirvvāṇe no kṛthāḥ cittavibhramam ||

pratipakṣe sthito naiva tattvāśakto'pi naiva yaḥ |

gārddhaṃ naiva phale yasya mahāmudrāṃ sa vindati ||

yathaiva karmmamudrāyāṃ ānandādivyavasthitiḥ |

tathā samayamudrāyā vajrācāryyaprasādataḥ ||

vicitraṃ karmmamudraiva dharmmamudrāvipākajā |

vilakṣaṇaṃ mahāmudrā vimarddaḥ samayo bhavet ||

mahāmudrāmajānānāḥ karmmamudraiva sādhanā |

āmrāyatattvato bhraṣṭā rauravaṃ yānti yoginaḥ ||

mudrā tāvat na buddhyante catasraśca catuḥkṣaṇāḥ |

yāvanna śavareśasya spṛśanti pādapotsavaḥ ||

samyak sekaṃ vidhāyaitat haṭhaduḥsekavarjjitam |

yat sādhitaṃ mayā puṇyaṃ tenāstu jagataḥ sukham ||

||sekanirṇayaḥ (nirddeśaḥ)samāptaḥ |

