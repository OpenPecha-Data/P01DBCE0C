advayavajrasaṃgrahaḥ |

1| kudṛṣṭinirghātanam |

namo buddhāya |

vakṣye kudṛṣṭinirghātamādikarmmavidhānataḥ |

anenaiva vihāreṇa yatnena labhate padam ||

iha hi dvidhā sattvāḥ,śaikṣā aśaikṣāśca | tatra āśaya adhimuktiprayogaḥ bhūmiprapannaprayogaśca
(ñca)vasitāptiparyyantaḥ hetvavasthāsthitānāṃ śaikṣāṇāṃ suviśuddhādikarmmāvidhānena sambhāradvayasambhṛtasamyaksambodhisampallābhaḥ
| aśaikṣāṇāmapi nirastapratipakṣatattvaphalavikalpānāṃ
śākyamuneriva praṇidhānavegasāmarthyāt yuganaddhānābhogayogataḥ sattvārthakriyālakṣaṇamavicchinnamādikarmma
pravarttata eva iti sthitam | tathā ca -

na te'sti manyanā nātha ca vikalpo na veñjanā |

anābhogena te loke buddhakṛtyaṃ pravarttate ||

parārthasampadbuddhānām phalaṃ mukhyatamaṃ matam |

buddhatvādi yadanyattu tādarthyāt phalamiṣyate ||

cintāmaṇirivākampyaḥ sarvvasaṅkalpavāyubhiḥ |

tathāpi sarvvasattvānāmaśeṣāśāprapūrakaḥ ||

phalaṃ tattvavipakṣāṇāṃ vidhyapohavivarjjanāt |

sambo(mba)dhirbudhyate dhanyo tatpaścāttvādikarmmaṇi ||

nanu śaikṣāṇāmādikarmmavidhānaṃ yujyata eva | katham ?aśaikṣāṇāmapi niḥsvabhāvabhāvināmādikarmmārambhaḥ
| ayamapi suvarṇanigaḍabandhana eva | satyam | prajñāpāramitādhigamavirahāt |
prajñāpāramitā hi pañcapāramitānāṃ svabhāvaḥ | ata eva -

sarvākāravaropetā śūnyateti nigadyate |

uktaṃ ca bhagavatā | prajñāpāramitāvirahitāḥ pañcapāramitāḥ pāramitānāmadheyaṃ na labhante |

āryyavimalakīrttinirddeśe coktam | prajñārahita upāyo bandhaḥ,upāyarahitā prajñā bandhaḥ,prajñāsahita
upāyo mokṣa[:],upāyasahitā prajñā mokṣaḥ | tādātmyaṃ cānayoḥ sadgurūpadeśataḥ pradīpālokayoriva
sahajasiddhamevādhigamyate | ata eva -

ādikarmma yathoddiṣṭaṃ karttavyaṃ sarvvayogibhiḥ |

śūnyatākaruṇābhinnaṃ yadbodhau jñānamiṣyate ||

ādikarmma ca -

pañcapāramitāḥ proktā ādikarmmetisaṃjñayā |

prajñāpāramitā cāsāṃ svabhāvo nābhiriṣyate ||

tathā cātra-

dānaṃ śīlaṃ kṣamāṃ vīryyaṃ dhyānaṃ prajñāṃ ca sādaram |

satataṃ sevayan dhīmān sukhī svastho'pi jāyate ||

sambhoganirmmite heturdānaśīlakṣamātrayam |

dhyānaprajñeti dharmmasya vīryyantubha[ya]yormatam ||

tasmādbodhisattvena suviśuddhādikarmmavihāriṇā bhavitavyam,viparyyaye ca nāstikavādaprasaṅgaḥ
| taduktam -

śubhāśubhaṃ yadyapi niḥsvabhāvakaṃ

tathāpi kuryyāt śubhameva nāśubham |

jalendubimbopamalokasamvṛtau

sukhaṃ priyaṃ duḥkhamajasramapriyam ||

kathaṃ tarhi śaikṣeṣūnmattavratasthitānāṃ nirvvikalpatādhimuktivatāmādikarmma pravarttatām ?ucyate
| śarīradānaṃ kṛtvā caryyāṃ kṛtavān |

śarīradānaṃ dattvā [ca]paścāt caryyāṃ samārabhet |

iti vacanāt | dānaṃ dattaṃ ca śarīrāvadhi,kāyavāk cetasām sarvvasattvārthāya sambaraṇācchīlam,kṣāntiścakrū(ku)rataptakarapatrādighātasahanatayā,vīryyaṃ
cāṣṭalokadharmmābādhopasahanatayā,dhyānaṃ
ca sarvvasvabhāvānugatānābhogasvarasavāhitayā,prajñā ca sarvvadharmmānupalabdhilakṣaṇādhigamanatayā
|

anābhogarasābedhau yasyājastraṃ ...............|

...................  pravarttante sarvvāḥ pāramitāḥ parāḥ ||

tasmādunmattavratasthitānāmapyādikarmma pravarttana eva | cārvvākapaśornaṣṭaparalokasya vacanaṃ
sarvvathaivāyuktatvāt nodāhṛtam | bhūtaśaikṣaṃ prati bodhisattvasya prathamaṃ dīyate poṣadham
| tadanu śikṣopadeśa iti śrīhevajravacanāt prathamaṃ tu poṣadhadānam | samanvāhara
bhadantācāryya ahamitthaṃnāmā amukanāmā upāsako buddhaṃ dharmmaṃ saṅghaṃ śaraṇaṃ gacchāmi
yāvadābodhimaṇḍataḥ | evaṃ dvirapi trirapi | evaṃ triśaraṇagataṃ māṃ vadanto dhārayantviti
| samanvāhara ācāryya ahamamukanāmopāsaka imāṃ belāṃ upādaya yāvat śva[:]sūryyodayamihāntare
sarvvaprāṇibadhāt parasvaharaṇāt abrahmacaryyāt tathā vāgbhedāt anṛtātmatvo (do)pajananāt
pānāt vikālāśanā[t]mālāvarṇakanṛtyagītalabhitāt śayanāsanāducchritāt adyāhaṃ virataḥ
karomyahaṃ tāvat,tadguṇairaṣṭabhiḥ poṣadhagāthā |

gṛhapatibodhisattvastu ratnatrayaśaraṇapuraḥsaraṃ prāṇātipātāt adattādānāt kāmamithyācārāt mṛṣāvādāt
prakṛtisāvadyāt madyapānāt ca pañcabhyo virataḥ śrutivivekasampanno gṛhapatibodhisattvaḥ
parihṛtadaśākuśalaḥ punarakaraṇasambaravān kuśalakarmmacārī prātaḥprahare samutthāya
mukhaśaucādikaṃ kṛtvā ratnatrayamanusmaran om āḥ hū ityanena ātmayogarakṣāṃ kṛtvā yathādhigamadhyānajapasaṃstavādikaṃ
kuryyāt | nāmasaṅgītiṃ ca triṣkālamāvarttayet |

tadanu om jambhalajalendrāya svāhā ityanena parijaptvā 'ṣṭottaraśatapānīyaculikāni jambhalāya
dadyāt | tato namaḥ samantabuddhānāṃ sarvvatathāgatāvalokini om sambhara sambhara hū phaṭ
svāhā iti mantraṃ saptavārān āvarttya prasāritadakṣiṇakarāṅgulapañcakavinirgatāmṛtapañcadhārābhi[:]pūritadvāramūlaniveśitasajalabalibhaktaśikyakāni
māgadhena droṇena pravartti(ka)tāni
paśyet | sakalapretapiśācāntaryaghanacchaṭātrayaṃ dattvā bodhisattvabaliṃ dadyāt |
idānīṃ sarvvasattveṣvekaputrapremākārā maitrīm,duḥkhāduḥkhahetoḥ saṃsārasāgarāt samuddharaṇavāñchāsvabhāvāṃ
karuṇām ,ratnatrayaśaraṇagamanāt samulla[sa]nmanaḥ prabhāvāṃ muditām,adhyāsaṅgaparilakṣaṇāmupekṣāṃ
ca vibhāvya sarvvasattvārthodyuktacetā pariśuddhena gomayena viśuddhena
ca vāriṇā om āḥ vajjarekhe hū iti maṇḍalādhiṣṭhitabhūbhāge caturasrādi caturṇāmanyatamamabhimatamaṇḍalakaṃ
kṛtvā tanmadhye viśvavarṇāṣṭadalakamalavaraṭake sūryyamaṇḍalopari
nīlahūkārapariniṣpannaṃ bhūsparśamudrādharaṃ kṛṣṇavarṇaṃ akṣobhyam ,tadanu pūrvvadale
śukla om kāraniṣpannaṃ śuklavarṇaṃ bodhyaṅgau (grī)mudrādharaṃ vairocanam,tato dakṣiṇadale
pītatrākārajaṃ pītavarṇaṃ varadamudrādharaṃ ratnasambhavam,tataḥ paścimadale raktahrī ḥ
kārasambhūtaṃ raktavarṇaṃ samādhimudrādharaṃ amitābham,tata uttaradale śyāmakhakārajaṃ śyāmavarṇamabhayamudrādharamamoghasiddhiṃ
ca bhāvayitvā,om āḥ vajrapuṣpe hū ityanena abhimantya
sarvvamiṣṭataraṃ ḍhaukayet | ete pañcatathāgatāḥ kāṣāyavastraprāvṛtāḥ soṣṇīṣāḥ śiratuṇḍamuṇḍitāḥ
sūryyamaṇḍalāvasthāḥ | vairocanaḥ paraśaśimaṇḍalī,tataścatvāro'kṣobhyābhimukhāḥ,akṣobhyastu
sādhakābhimukhaḥ | eṣāmagrataḥ triśaraṇagāthāmimāṃ yathādhigama[mā]mukhīkurvvan
tatreyaṃ triśaraṇagāthā -

namo buddhāya gurave namo dharmmāya tāyine |

namaḥ saṅghāya mahate tribhyo'pi satataṃ namaḥ ||

ratnatrayaṃ me śaraṇaṃ sarvvaṃ pratidiśāmyagham |

anumode jagatpuṇyaṃ buddhabodhau dadhe manaḥ ||

ābodheḥ śaraṇaṃ yāmi buddhaṃ dharmmaṃ gaṇottamam |

bodhau cittaṃ karomyepa svaparārthaprasiddhaye ||

utpādayāmi varabodhicittaṃ

nimantrayāmyahaṃ sarvvasattvān |

iṣṭāṃ cariṣye varabodhicārikāṃ

buddho bhaveyaṃ jagato hitāya||

deśanā sarvvapāpānāṃ puṇyānāṃ cānumodanā |

kṛtopavāsaṃ cariṣyāmi āryyāṣṭaṅgikapoṣadham ||

tataḥ -

śīlacandanaliptāṅgā dhyānaprāvaraṇāvṛtāḥ |

bodhyaṅgakusumākīrṇā viharaddhaṃ yathāsukham ||

iti paṭhitvā om vajramaṇḍala muḥ ityanena visarjayet | evaṃ mañjuśrīprabhṛtīnapi yathopadeśaṃ
pūjayet |

|ṃaṇḍalapūjāvidhiḥ ||

dānaṃ gomayamambunā ca sahitaṃ śīlaṃ ca sammārjanaṃ

kṣāntiḥ kṣudrapipīlikāpanayanaṃ vīryyaṃ kriyāsthāpanam |

dhyānaṃ tatkṣaṇamekacittakaraṇaṃ prajñā surekhojjvalā(:)

etāḥ pāramitāḥ ṣaḍeva labhate kṛtvā munermaṇḍalam ||

bhavati kanakavarṇaḥ sarvvarogairvimuktaḥ

suramanujaviśiṣṭaścandra vaddīptakāntiḥ |

dhanakanakasamṛddho jāyate rājavaṃśe

sugatavaragṛhe'smin kāyakarmmāṇi kṛtvā ||

|ṃaṇḍalānuśaṃsā gāthā ||

pratyahaṃ maṇḍalaṃ kṛtvā puṣpagomayavāribhiḥ |

triṣkālaṃ gurave kiñcit dattvā bhaktyā(ktiṃ)ca vandayet ||

pareṣāṃ manasastuṣṭiṃ varjayedātmacetasaḥ |

sukhīṃ prāsādiko dhanyaḥ sukhāvatyāṃ sa jāyate ||

syāt ṣaṭpāramitāpūrī buddhādibhiradhiṣṭhitaḥ |

anantaguṇasampanno maṇḍalaṃ prakaroti yaḥ ||

||ityanuśaṃsā ||

prajñāpāramitāṃ samyak maṇḍalādividhānataḥ |

paṭhitvā pūjayennityaṃ tadarthamavagāhanam ||

ekagāthā caturgāthāṃ gāthādvitayadhāraṇīm |

ṣaṇmukhīṃ bhadracaryyāṃ ca triṣkālaṃ ca trikālataḥ ||

ekākṣarīmupādāya lakṣa yāvat samāhitaḥ |

akhaṇḍitasamādānoḥ yathālābhaṃ paṭhet sudhīḥ ||

buddhabodhisattvapaṭapustakapratimādīṃśca pūjayet |

|paṭapustakapūjāvidhiḥ ||

idānī mahāmaṇḍalavyūhatantrānusāreṇa sarvvakatāḍanavidhiratidiśyate -

namaḥ samantabuddhānāṃ om vajrapuṣpe svāhā | mṛttikāgrahaṇamantraḥ |

om vajrodbhavāya svāhā | bimbabalanamantraḥ |

om araje viraje svāhā | tailamrakṣaṇamantraḥ |

om dharmmadhātugarbhe svāhā | mudrākṣepanamantraḥ |

om vajramudgarākoṭana svāhā | ākoṭanamantraḥ |

om dharmmarate svāhā | ākarṣaṇamantraḥ |

om apratiṣṭhitavajre svāhā | sthāpanamantraḥ |

om sarvatathāgatamaṇiśatadīpte jvala jvala dharmmadhātugarbhe svāhā | pratiṣṭāmantraḥ |

om svabhāvaśuddhe āhara āhara āgaccha āgaccha dharmma dhātugarbhe svāhā | visarjjanamantraḥ
|

om ākāśadhātugarbhe svāhā | kṣamāpanamantraḥ |

||iti sarvakatāḍanavidhiḥ ||

om namo bhagavate vairocanaprabharājāya tathāgatāyārhate samyaksambuddhāya,tadyathā,om sūkṣme
sūkṣme same samaye śānte dānte samārope anālambe tarambe yaśovati mahāteje nirākulanirvvāṇe
sarvvabuddhādhiṣṭhānādhiṣṭhite svāhā | anayā dhāraṇyā mṛtpiṇḍaṃ bālukāpiṇḍaṃ vā ekaviṃśativārān
parijapya caityaṃ kuryyāt | yāvantastasmin paramāṇavastāvantyaḥ koṭyaḥ caityāni
kṛtāni bhavanti,paramāṇusaṃkhyātāni puṇyāni pratilabhate,daśabhūmīśvaro bhavati,kṣipraṃ cānuttarāṃ
samyaksambodhimabhisambhotsyata idamavocad bhagavān vairocanastathāgataḥ |

|ṃahānuśaṃsādhāraṇī ||

ye dharmmā hetuprabhavā hetuṃ teṣāṃ tathāgato hyavadat |

teṣāṃ ca yo nirodha evaṃvādī mahāśramaṇaḥ ||

iti gāthayā pratiṣṭhāṃ kṛtvā om mano bhagavate ratnaketurājāya tathāgatāyārhate samyaksambuddhāya,tadyathā,om
ratne ratne mahāratne ratnavijaye svāhā ityanena caityavandanāṃ kuryyāt
| anayā dhāraṇyā ekacaityavandanayā koṭicaityavandanā bhavati |

|ṃṛttikāsikatādicaityakaraṇavidhiḥ ||

etatsarvvaviśiṣṭapariṇāmanayā pariṇāmyamānaṃ viśiṣṭaphalāvāhakaṃ bhavatīti | prajñāpāramitoktena
mahāpariṇāmena pariṇāmayeta| tadyathā,yathā te tathāgatā arhantaḥ samyaksambuddhā buddhajñānena
buddhacakṣuṣā jānanti paśyanti tatkuśalamūlaṃ yajjātikaṃ yannikāyaṃ yādṛśaṃ yallakṣaṇaṃ
yatsvabhāvaṃ yayā dharmmatayā sambidyate tathā anumode tatkuśalamūlam | yathā ca
te tathāgatā arhantaḥ samyaksambuddhā abhyanujānanti pariṇāmyamānaṃ tatkuśalamūlamauttarāyāṃ
samyaksambodhau tathāhaṃ pariṇāmayāmi iti | aparam -

anena cāhaṃ kuśalena karmmaṇā,

bhaveya buddho na cireṇa loke |

deśeya dharmmaṃ jagato hitāya,moceya sattvān bahuduḥkhapīḍitān ||

|puṇyānumodanāpariṇāmavidhiḥ ||

yasya yasya yadājīvyaṃ śuddhājīvyastadarjayet |

kṣāntyarthaṃ vyādhiśāntyarthaṃ bhaiṣajyamiva cintayet ||

tato yathāmilitānyeṣu om akāro mukhaṃ sarvvadharmmāṇāmādyanutpannatvāt om āḥ hūṃ phaṭ svāhā
ityanena baliṃ dadyāt | om āḥ sarvvabuddhabodhisattvebhyo vajranaivedye hūṃ ityanena naivedyaṃ
dadyāt | om hārīti mahāyakṣiṇi hara hara sarvvapāpān kṣīṃ svāhā iti paṭhitvā hārītibhakta
piṇḍadvayaṃ dadyāt | agrapiṇḍāśibhyaḥ svāhā iti agrapiṇḍadānam | tadanu om āḥ hūṃ ityanena
svapātrabhaktamadhiṣṭhāya yāvadviṣādidoṣaśāntyarthaṃ prathamato'nāmāṅguṣṭābhyāmupaspṛśya
bhuñjīta | tadanu yathā sukhaṃ bhuktā utsṛṣṭamannaṃ om utsṛṣṭapiṇḍāśanebhyaḥ svāhā |
utsṛṣṭapiṇḍaṃ dadyāt | pariśiṣṭamannamanabhisandhānenaiva parityajet | tathā ca -valiṃ dadyānnaivedyaṃ
hārītimagrapiṇḍakam |

mahāphalopabhogyāya utsṛṣṭaṃ pañcamaṃ dadet ||

iti | tadanu ācamanādikaṃ kṛtvā pariśuddhabuddhiviśiṣṭasukhasamanvāgatasarvvasattvahita sukhāya
idaṃ tridhā''varttayet -

rājā dānapatiścaiva ye cānye sattvarāśayaḥ |

prāpnuvantu sadā saukhyamāyurārogyasampadaḥ ||

iti | tadanu pariśuddhakāyavāṅmanaḥkarmmā yathecchaṃ viharet | anantaraṃ upaviśya jātakanidānoktadānakathayā
kalyāṇamitraiḥ saha gatairvā sārddhaṃ dinamanudinaṃ vā'tivāhayet | tato vikālasandhyāyāmapi
dhyānajapasaṃstavādikaṃ yathādhigamākhinnamānasaṃ kuryyāt | yugakārādimantreṇa
dattabaliryoganidrayā supyāt | upāsakaśabdaḥ kathaṃ jātavyaḥ ?[u,iti ]--

udyukto buddhapūjāyāṃ upaśāntopaśāyakaḥ |

upakārāya sattvānāṃ upāyenānvito bhavet ||

pā,iti -

pāpānāvarjayennityaṃ pāpiṣṭhaiḥ saha saṅgatim |

pāpānnivārayan jantoḥ pāpaṃ sarvvatra deśayet ||

sa,iti -

samāropavinirmuktaḥ samādhau susamāhitaḥ |

sarvvadā paramānandau sambodhiṃ sādhayed budhaḥ |

ka,iti -

karoti sarvvadā yatnaṃ karuṇāṃ paripālayet |

kaṣṭenāpi na cāniṣṭaṃ karotyupakṛtiṃ parām ||

iti vacanāt |

akṣaracatuṣṭayānvito'yamupāsakaḥ pāṃrahṛtākuśalakarmmā upacitapuṇyasambhāro 'bhyāsavaśāt jāgraddaśāvat
svapne'pi kuśalānyeva karoti |

pratibimbanibhaṃ paśyan jagat śuddhamanāvilam |

māyāpuruṣavat sarvvaṃ kuryyādanupalambhataḥ ||

ataścāvaivarttika ityabhidhīyate | evamahorātraṃ satatasamitaṃ puṇyasambhāramupārjjayan ābodhimaṇḍaparyyantaṃ
sattvahitahetoḥ santiṣṭet |

nāmnā gaganagarbho'sau madhyamārthaparāyaṇaḥ(pañcaḥ)|

samādānaṃ karotyeva ādikarmma samāhitaḥ ||

vajjapīṭhāt samāyāto viprajanyaḥ sadāśayaḥ |

tasyābhyarthanayā caitadādikarmma kṛtaṃ mayā ||

iha hi gaganagarbhābhyarthanāto mayoktaḥ

katipayapadamātreṇādikarmmābhidhānataḥ |

aghatimiramapāsya klehanirghāta eṣa

aciramamalabuddherbodhaye'bhyāsataḥ syāt ||

ādikarmma vidhāyaitat yadalābhi śubhaṃ mayā |

ādikarmma vidhāyaitadutkṛṣṭaṃ labhatāṃ jagat ||

|kudṛṣṭinirghātanaṃ samāptamiti ||

tatrāvasthāḥ trayaḥ -- hetvavasthā nāma bodhicittāt prabhṛti bodhimaṇḍanivedanaṃ yāvat | phalāvasthā
nāma samyksambodhijñānotpattau sarvvakleśaguṇaprahāṇiprāptyavasthā | sattvārthakriyāvasthā
nāma  prathamadharmmacakrapravarttanāt prabhṛti āśāsanāntardhānaṃ yāvat |

tatra hetvavasthā trividhā;āśayāvasthā,prayogāvasthā,vasitāvasthā ceti | tatra āśayāvasthā sattvānirmokṣapraṇidhānam
| taddheta[va]ścatvāraḥ tadyathā -

gotra-sanmitrakāruṇya-duḥkhābhīrutvahetavaḥ |

caturbhirpratyayairebhirbodhicittaṃ prajāyate ||

iti vacanāt | daśabhirarthairāśayāvasthā | tatra prayogo dvidhā | adhimukticittasya pāramitāḥ
sapta | tatra adhimukticaritasya pāramitā daśa-

dānaṃ śīlaṃ kṣamā vīryyaṃ dhyānaṃ prajñā upāyatā |

praṇidhānaṃ balaṃ jñānaṃ matāḥ pāramitā daśa ||

bhūmiprāptasya catasṛbhiḥ sampadbhiḥ sampannaṃ āśayaprayoga-pratigrāhakadeyasampadbhiriti dānaṃ
śīlaṃ kṣāntirvīryyaṃ dhyānaṃ prajñā upāyaḥ -----etāḥ sapta pāramitāḥ | adhimukti caryyācaritapāramitābhyo
viśiṣyata iti dvividhā prayogāvasthā |

tatra vasitāḥ pañca,tadyathā - kleśa,upapatti,karmma,upāya,sattvaparipākāvasthā ceti |

tatra hetvavasthāsthitena sarvvamādikarmma karttavyam | phalāvasthāsatvārthakriyāvasthāsthitasya
ca śākyamuneriva anābhogena ādikarmma pravarttata eva iti | vistareṇa kudṛṣṭinirghāte
jñeyam |

|kudṛṣṭinirghātādivākyaṭippinikeyaṃ śrīmatpaṇḍitāvadhūtādvayavajjapādānāṃ kṛtiriyam |||

