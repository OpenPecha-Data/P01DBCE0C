16 | mahāyānaviṃśikā |nijakāyamahaṃ vande asaṃskṛtamalakṣaṇam |sarvvākāravaropetaṃ yuga[na]ddhapada(sa)ṅgatam

dharmmasambhoganirmmāṇā yannijaṃ tat svabhāvataḥ |tadasya darśanaṃ yuktaṃ samyassambodhisiddhaye

darśanaṃ ca bhavedasya anāropād vipaśyanā |mantrayānānusāreṇa tadidaṃ vakṣyate'dhunā

na nedaṃ śāśvataṃ viśvaṃ na cocchedi samīhitam |śāśvatocchedino yugmaṃ nānubhayaṃ vinobhayam

catuṣkoṭivinirmmuktaṃ tattvaṃ tattvavido viduḥ |catuṣkoṭiviśuddhaṃ tu ca [tu]ṣkoṭisamāśritam

khasamaṃ asamaṃ śāntamādimadhyāntavarjjitam |acintyaṃ cittakaṃ caiva sarvvabhāvasvabhāvakam

jagadekarasaṃ buddhā prabhāsvaramanāvilam |sarvvasaṅkalpaniḥśaṅkā viharaddhaṃ yathāsukham

na kleśā bodhito bhinnā na bodhau kleśasambhavaḥ |bhrāntitaḥ kleśasaṅkalpo bhrāntiḥ prakṛtinirmmalā

īryyā ca kāyikaṃ karmma vācikaṃ dharmmadeśanā |samādānaṃ manaḥ karmma nirvvikalpasya dhīmataḥ

jaganmāyetyasau ------------------- māyeti mā kṛthāḥ |māyāmoho mahābhrāntirbhrāntirbhrāti satāṃ
matā

vijñāyaivaṃ yathārūpaṃ buddhādīnāṃ samāsataḥ |bhuñjānaḥ sarvvathā sarvvaṃ tattvavedī prasidhyati

dharmmaskandhasahasreṣu badhyatāṃ nāma śūnyatā |baddhā nāsau parāmarśāt vināśārthaṃ bhavedguroḥ

sarvvākārāḥ sukhaṃ tattvaṃ saṅkalpoparateḥ sa te |śūnyatā na sukhaṃ tattvaṃ na cintyaṃ na sukhaṃ
sukham

yena buddhamanāropaṃ na dṛṣṭaṃ paramārthataḥ |adṛṣṭe yujyate tasya vṛttaṃ paścāt yathā tathā

na dvayaṃ nādvayaṃ yasya na bodhiḥ sadvilakṣaṇā |nirāśo'sau mahāyogī sarvvākāragatiṃ gataḥ

ādikarmma yathodiṣṭaṃ karttavyaṃ sarvvayonibhiḥ |śūnyatākaruṇābhinnaṃ yad bodhau jñānamiṣyate

kṛpāyāḥ śūnyatā nānyā karuṇā kharanāyikā |saṃskṛtya na vayaṃ brūmo brūmaśce [t]yuganaddhataḥ

ghaṭādergrahaṇairyasya dhyānasātatyayogataḥ |bhavedasau mahābuddhaḥ sarvvākāraikavigrahaḥ

asaṃskṛta[ma]nā dharmmo bodhaḥ sambhogalakṣaṇaḥ |tadeva nirmmitaścitraḥ nijaḥ sarvvasvabhāvataḥ

yadanena samāsādi puṇyaṃ puṇyavatā mayā |tenāstu sakalo loko buddhabodhiparāyaṇaḥ

|ṃahāyānaviṃśikā samāptā ||

